[[https://www.bilibili.com](https://blog.485583.xyz/post/url)](url)
                                                                                          **小石潭记**


### [【作者】柳宗元 ]【朝代】唐拼音 译文
### 从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。

潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽，似与游者相乐。

潭西南而望，斗折蛇行，明灭可见。其岸势犬牙差互，不可知其源。

坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者：吴武陵，龚古，余弟宗玄。隶而从者，崔氏二小生：曰恕己，曰奉壹。

[https://github.com/mrfang-xi/picture/blob/71747ccb90d30afa1d51748d7bb63222abc71d77/%E5%B1%8F%E5%B9%95%E6%88%AA%E5%9B%BE_27-6-2024_19367_webvpn.afc.edu.cn.jpeg]